<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/">
  <channel>
    <title>Floirot blog</title>
    <link>https://floirot.github.io/tags/short-story/</link>
    <description>Recent content on Floirot blog</description>
    <generator>Hugo -- gohugo.io</generator>
    <language>en-us</language>
    <lastBuildDate>Sun, 06 Apr 2025 00:00:00 +0000</lastBuildDate>
    <atom:link href="https://floirot.github.io/tags/short-story/index.xml" rel="self" type="application/rss+xml" />
    <item>
      <title>Voľby</title>
      <link>https://floirot.github.io/writing/volby/</link>
      <pubDate>Sun, 06 Apr 2025 00:00:00 +0000</pubDate>
      <guid>https://floirot.github.io/writing/volby/</guid>
      <description>Marek darmo vťahoval hlavu medzi plecia. Chladné ulice večerného mesta mu aj tak prenikali do tela cez nezakrytý krk a tak od jedu aspoň odkopával z chodníka šišky. O chvíľu sa ale jeho situácia zlepšila, pretože sa ocitol vo vyhriatom Kávabare, kde bez váhania sadol do kúta k rohovému stolíku. Potom sa posledné lúče zapadajúceho slnka opreli o chrbát barmana, ktorý sa vybral k Marekovmu kútu. Marek videl len blížiaci sa tmavý tieň, ale aj tak si rád od neho objednal obligátnu kávu.</description>
      <content:encoded><![CDATA[<p>Marek darmo vťahoval hlavu medzi plecia. Chladné ulice večerného mesta mu aj tak prenikali do tela cez nezakrytý krk a tak od jedu aspoň odkopával z chodníka šišky. O chvíľu sa ale jeho situácia zlepšila, pretože sa ocitol vo vyhriatom Kávabare, kde bez váhania sadol do kúta k rohovému stolíku. Potom sa posledné lúče zapadajúceho slnka opreli o chrbát barmana, ktorý sa vybral k Marekovmu kútu. Marek videl len blížiaci sa tmavý tieň, ale aj tak si rád od neho objednal obligátnu kávu.</p>
<p>Tieň odišiel a Marek sa rozhliadol dookola. Pomyslel si, že je v podniku pomerne prázdno. Bol tam len naobliekaný dedo s pivom, precízne posúvajúci obsah displeja mobilu hore-dole, zrolované noviny na kraji stola si nevšímal. Trochu neskôr si Marek, dopíjajúc stuhnuté pozostatky kávy z dna šálky, všimol aj chlapa v károvanej košeli, ktorý v opačnom kúte potichu ťukal do počítača.</p>
<p>V televízií nad barom postávali politici. Vpredu bol istý starý politik, jemne sa popri rozprávaní pohupoval, občas rozhodil rukami. Za ním, za hlavným starým politikom, stálo zopár vedľajších starých známych politikov a taktiež aj niekoľko nových politikov, ktorí už začali splývať s tými starými. Marek si už dávnejšie všimol, že niektorí sa skrývajú, niektorí naopak vytŕčajú hlavy čo najviac do kamerami snímaného priestoru a niektorí tam proste nie sú, ale inak sú to úplne štandardní poslanci, tajomníci, ba až ministri. Hlavný starý politik práve opäť rozhodil rukami. Marek usúdil že sa voči niečomu prudko ohradzuje a tak sa započúval. Stihol zachytiť niečo ohľadom zdražovania a toho, že za to môže opozícia, ale viac sa mu toho vypočuť nepodarilo, pretože prišiel kamarát</p>
<p>&ldquo;Počuješ čo zas trepe? Ten je už úplne mimo.&rdquo;, s úsmevom zahlásil na pozdrav kamarát.</p>
<p>Marek povedal, že hej počuje a podal kamarátovi ruku. Dodal, že zachytil, že sa budú zvyšovať dane.</p>
<p>&ldquo;Je to tak. Nechápem ako ho môže niekto voliť. Zas všetkých oklamal.&rdquo;, povedal Kamarát.</p>
<p>Marek povedal, že nechápe, ako niekto môže voliť hocikoho, načo Kamarát blahosklonne pokrútil hlavou na nesúhlas.</p>
<p>Priestory Kávabaru sa ako naprieky postupujúcej tme vonku vypĺňali čoraz väčším svetlom, ktoré sa rozžiarilo z rôznych premyslene rozostavaných lámp. Naraz začali dvere podniku len tak kmitať a pomedzi neodbytný, takmer mrazivý vietor z jesenných ulíc, sa dnu hrnuli ľudia. Trápili sa s rozväzovaním svojich šálov, prudko zo seba zhadzovali kabáty, jemne si utierali rosu zo skiel okuliarov a s úľavou si sadali, všetko za hlaholu svojich rehotov, bľabotania a pokrikov plných ostrovtipu. Kamarát objednával, Marek si popýtal jeden rum, ktorý potom na dvakrát vypil. Jeho tuhá, otravne sladká pachuť sa ešte nestihla vytratiť z úst a v tele sa mu rozlialo teplo a náznak ľahostajného otupna. Najviac ho pociťoval v rukách. Zatriasol nimi. Nemal rád keď sa mu alkohol takto hromadil na jednom mieste.</p>
<p>Napadlo mu, že ešte trochu Kamaráta podpichne a tak sa ho spýtal, že kedy príde politický Mesiáš.</p>
<p>Kamarát zdvihol obočie. &ldquo;Ten jeden nový politik zatiaľ vyzerá sľubne. Neverím na Mesiáša, ale verím, že sú lepší a horší politici a on bude podľa všetkého lepší.&rdquo;</p>
<p>Marek mu popísal silnú spomienku spred mnohých rokov, mohol mať asi štrnásť, no a teda sedel doma v obývačke s laptopom na kolenách a trápil sa, pretože nevedel čo má odpísať na Facebooku jednej zo svojich stredoškolských lások, ale to je jedno, to len popisuje presné okolnosti spomienky, ale teda bol tam aj otec a mal zapnutú verejnoprávnu televíziu, kde práve vystupoval za rečníckym pultom ten súčasný hlavný starý politik a vtedy vyzeral ešte úplne novo, sálala z neho zmena, energia a nádej a rovnako aj z politikov postávajúcich za ním, najmä z peknej ženy stojacej po jeho pravici, ktorej tmavé kučery spôsobili, že Marek na chvíľu zabudol na svoje nedoriešené trápenie, čakajúce v laptope. Táto nezmyselne špecifická a nepodstatná spomienka sa Marekovi pri pohľade na notoricky známu tvár starého politika často vynárala z mysle a tak bol presvedčený, že aj starý politik bol kedysi Mesiáš.</p>
<p>Kamarát reagoval: &ldquo;Chápem, ale nemôžeš ich teraz všetkých súdiť na základe neho. Potom by sme sa mohli my, konštruktívni, na všetko vysrať a tí ostatní by zvolili ešte niečo horšie. Najlepšie je dať šancu niekomu novému, niekomu kto sa ešte nezdiskreditoval a zároveň vyzerá kompentne, prezentuje nejaké zaujímavé nápady. No a keď sa aj on ukáže byť súci na nič, tak potom zas nájsť niekoho nového a tak ďalej.&rdquo;</p>
<p>Mareka táto odpoveď voľky-nevoľky uspokojila. Kamarátove slová zneli rázne a jeho tvár, jeho tvár obalená špinavo blonďavým strniskom a dotváraná slamenými vlasmi v tvare predposlednej módy, jeho tvár plná modrých priezračných očí a jemných vrások, ktoré sa tam zjavili len nedávno a teda boli novinkou na dlhými rokmi overenej tvári, ktorá sa po spomínaných ráznych slovách roztiahla do tak známeho napoly vľúdneho, napoly pobaveného úsmevu. Marek kamarátovi klopiac oči povedal, že asi má pravdu. Mysľou sa mu ešte stihli prehnať polovičaté myšlienky, spochybňujúce demokratické zriadenie, avšak nechal ich tak.</p>
<p>Kamarátovu pozornosť medzičasom strhli vibrácie mobilu a tak sa začal venovať odpisovaniu na správy. Marek sa oprel o stenu a zapozeral sa ponad plecia kamaráta kamsi do diaľky a potom na hostí Kávabaru. Rozhovory podchvíľou zahoreli, potom sa zas jemne stlmili, splývali v jednu vravu, narážajúcu na ušné bubienky. Marek hľadal nejaký konkrétny hlas, na ktorý by sa zameral a vyrozumel aspoň zopár slov, ale nepodarilo sa mu to. Hľadiac na stoly plné ľudí a osamoteného barmana, na ktorého mŕtvej, disasociovanej tvári sa už dávno prestal prejavovať stres z toho, či dokáže obhospodáriť všetkých hostí, si Marek uvedomil, že k jeho kútu už obsluha pravdepodobne nezavíta. Vybral sa teda k barovému pultu on.</p>
<p>A hneď si aj popýtal rum. Sediac na barovej stoličke ohol chrbát a oprel lakte o pult. Pomyslel si, že je len taký pešiak v náhodnom vojsku, ktorý zaháňa neistotu pálenkou a pohľadom na svojich spolubojovníkov a že asi to tak malo byť.</p>
<p>Z hluku sa k nemu predrala pieseň. Očividne len začínala, opakujúce sa údery na bubon, na ich pozadí sa ťahali dlhé neprerušené syntetické tóny klávesov. Po čase sa k tomu pridalo občasné zakvílenie gitary a keď gitara kvílila častejšie a častejšie, tak Marek mal pocit, akoby sa niečo končilo. Nastalo čiastočné vyvrcholenie, ktoré však svojou silou len prisľúbilo ďalšie stupňovanie a ďalšie vrcholy a Marek sa definitívne započúval, napínal uši a destiloval zvuky nemej piesne od neindentifikovateľnej vravy, objavoval v nej nové nástroje, nové tóny a vrava postupne mizla.</p>
<p>Po chvíli Barman pred neho postavil rum a on ho s vďakou na perách vypil. Vtom sa nečakane ozval hlas speváka. Znel zlomene a tak mocne. Marek sa trochu prihlasno spýtal barmana, že čo to je za pieseň a Barman povedal, že nevie, ale že sa pozrie a potom sa aj pozrel a povedal, že Endsong od The Cure.</p>
<p>Na krku pocítil chlad. Vietor vanúci z otvorených dverí pripomenul, že naozaj je už jeseň a keď si vedľa neho na barovú sedačku sadol chlap, tak hlas speváka zakončoval pieseň veršom &ldquo;left alone with nothing, at the end of every song&rdquo;. Marek sa obzrel na kamaráta. Ten mu ukazoval len svoj pokrčený chrbát a šiju, len jemné otrasy v oblasti vytŕčajúcich lakťov naznačovali, že stále odpisuje, asi svojej žene. Marek vedel, že sú spolu spokojní a šťastní, bol aj na ich svadbe. Objednal si ďalší rum.</p>
<p>&ldquo;Koľký?&rdquo;, spýtal sa chlap sediaci vedľa, načahujúc sa po poldecáku, ktorý pred neho položil barman.</p>
<p>Marek povedal, že tretí.</p>
<p>&ldquo;Prečo si ich rátaš?&rdquo;</p>
<p>Marek sa zarazil, ale o chvíľu povedal, že lebo si rád ráta veci.</p>
<p>Chlap vyceril zuby do úsmevu a potľapkal Mareka po chrbte. Zlatý odraz odkiaľsi z chlapovho chrupu vypálil škrvnu do Marekovho pohľadu, sotva si stihol uvedomiť, že chlap vyšiel von z Kávabaru.</p>
<p>Marek ešte chvíľu čakal na objednaný rum a keď sa ho dočkal, tak vyšiel von aj on. Chlap sa opieral o stenu, v jednej ruke poldecák, druhou už šikovne vyťahoval cigaretu z krabičky. Keď k nemu Marek pristúpil, tak si už chlap prudko utieral chrtom ruky z pier sliny a chuť čohokoľvek, čo mal predtým naliate.</p>
<p>Opýtal sa chlapa, že koľký pije on.</p>
<p>Chlap na neho priamo pozrel.</p>
<p>&ldquo;Ťažko povedať, pretože pijem odvčera. Odkedy to mám rátať?&rdquo;</p>
<p>Marek sa trochu prihlasno zasmial. Rovnako trochu prihlasno, ako keď predtým kládol otázku. Pokúsil sa v sebe otupiť nepríjemný pocit vypitím svojho rumu.  Potom si zapálil cigaretu a oprel sa o stenu pár metrov od chlapa. Vyfukoval dym tiahlo a silno s dôrazom na konci, akoby zo seba chcel dostať čosi viac.</p>
<p>Po chvíli pozrel na chlapa. Cítil, že práve tá kombinácia štvrtého rumu a cigarety mu vzala zábrany. Opýtal sa teda chlapa, že či by sa s ním nešiel prejsť.</p>
<p>Chlap vystrčil ruku: &ldquo;Dobre, ale ja som Klement.&rdquo;</p>
<p>Marek ruku prijal a tiež sa mu predstavil. Uvedomil si, že si napriek vekovému rozdielu od začiatku tykajú a prisúdil to večernej barovej etikete.</p>
<hr>
<p>Pri rieke bolo veľmi chladno. Marek pomedzi poťahy z cigarety rozprával o politike. Prerozprával Klementovi debatu, ktorú viedol s kamarátom, aj s myšlienkami, ktoré ostali pred kamarátom nevypovedané. Klement mlčal. Len sem tam prikývol, alebo sa usmial. Keď Marek skončil a stále necítil, že by od Klementa prichádzala nejaká reakcia, tak pokračoval v rozprávaní toho istého len čiastočne inými slovami, s čiastočne inou chronológiou, niekoľko krát podčiarkol časti, ktoré bolo podstatné zdôrazniť ako tie najdôležitejšie, zvyšoval hlas, vypuľoval oči a hádzal rukami tak, že posledný uhlík nakonci cigarety už len tak-tak vládal udržiavať tenunký pásik dymu, aby bol vzápätí zachránený náhlivým poťahom dymu do Marekových pľúc a Marek by bol asi pokračoval, lenže Klement sa začal smiať.</p>
<p>&ldquo;Neviem čo ti mám nato povedať.&rdquo;, vyjachtal nakoniec. &ldquo;Nechceš šál?&rdquo;</p>
<p>To, že bolo Marekovi zima bolo zjavné z drgotavého rozprávania, ale možno stačil aj pohľad na jeho odokrytý krk, ktorý bol zjavne obeťou rozmarov ostrého vetru, pofukujúcemu okolo rieky. Marek ponuku prekvapene prijal. Keď mal už šál obmotaný okolo krku, tak sa začudoval ešte viac, pretože Klementovi stále jeden šál na krku ostával a naopak jeho pololysá hlava bola bez pokrývky.</p>
<p>Medzičasom sa zotmelo, na oblohe sa objavil zaoblený pásik mesiaca. Tenký, ale predsa tam bol a svietil. Šli ďalej mlčky. Pozerali pred seba, ale občas sa zabudli a zablúdili pohľadom na pokojne sa vlniacu rieku, či spomínaný mesiac, ktorý na bezoblačnej oblohe dopĺňali hviezdy. Zjavovali sa však až keď si zrak trochu privykol na tú temnú nekonečnú hĺbku. Potom Marek povedal, že jeseň má najradšej, lebo mesto sa vtedy po letnom výkriku niekde pri teplej vode odoberá do kancelárií ešte čosi porobiť kým prídu Vianoce a že rozpálené cesty, parky a srdcia sa stratia pod napadaným lístím a jediným problémom je pre neho obliekanie, keďže väčšinou uprednostňuje vzhľad pred pocitom tepla. Jeseň je teda preňho poučné obdobie, do zimy sa odnaučí týmto manierom a radšej si na seba dá o vrstvu viac ako menej.</p>
<p>&ldquo;Aj ja sa rád pozerám na čas skrz ročné obdobia.&rdquo;, riekol Klement s vľúdnym pohľadom. &ldquo;Kedysi ma prekvapovalo, že stále s niečím začínam a potom to odsuniem nabok a potom po nejakej dobe zas nanovo začínam. Teraz to ale zvyknem zvaľovať na prírodu. Keď je vonku zima a tma, tak je všetko predsa úplne inak, ako keď je teplo a svetlo. Mení sa tráva, stromy, zvieratá, meníme sa aj my. Hoci teda asi trochu viac nepredvídateľne, ale predsa v tom bude nejaký poriadok a určite naň vplývajú ročné obdobia. Ako si povedal, v lete sú srdcia určite rozpálenejšie ako v zime.&rdquo;</p>
<p>Marek prikývol, dodal že je to zaujímavejšie ako si rok deliť na biznisové kvartály, načo Klement zastal a začal šmátrať vo vrecku bundy. Nakoniec vytiahol opotrebovaný mobil, chvíľku v ňom niečo hľadal a potom pokynul Marekovi nech sa pozrie.</p>
<p>Na displeji mobilu bol obraz zasneženej nočnej ulice. Cestu v strede úzko obopínali dva malé staré domy, sotva ju nechávali medzi sebou prejsť. Jeden z tých domov mal dokorán otvorené dvere a z nich sa na ulicu a dom oproti rozlievalo sýte oranžové svetlo. Okolo domov boli tmavé holé stromy. V diaľke ešte zopár malých domov.</p>
<p>&ldquo;Aké pocity to v tebe vyvoláva?&rdquo;, opýtal sa Klement.</p>
<p>Marekovi sa obraz páčil. Povedal, že má rád pohľady na zimnú krajinu.</p>
<p>Po krátkom tichu Klement odvetil: &ldquo;Mňa to veľmi upokokuje, cítim sa akoby som sedel v tom dome pri horúcom, horiacom krbe a môj príbuzný práve prišiel z mrazivej ulice dnu a ešte nestihol zavrieť dvere, takže môžem naplno oceniť teplo domova oproti chladu a temnote, ktorá čaká von.&rdquo;</p>
<p>&ldquo;Áno&hellip;&rdquo;, Marek sa zamyslel. &ldquo;Je dôležité, že to svetlo má taký teplý, až horiaci oranžový odtieň. Vybavujú sa mi spomienky na detstvo, na zimu, kedy som sotva stihol prísť domov zo školy a už bola vonku tma, takže sme mali doma celý čas zasvietené teplé svetlá. Kto ten obraz namaľoval?&rdquo;</p>
<p>&ldquo;Neviem. Keby si nato prišiel, tak mi daj vedieť.&rdquo;</p>
<p>Nadiktoval Marekovi číslo, ten mu prezvonil a tak bolo ich zoznámenie sa dokonané.</p>
<hr>
<p>Klement sa pobral kamsi do preč aj so svojimi dvoma šálmi, vejúcimi vo vetre. Predtým sa ešte stihli porozprávať o ďalších obrazoch. Sedeli na lavičke, výhľad na rieku im zacláňala betónová zábrana, ale nevadilo im to, pretože si prezerali galériu Klementovho mobilu. Ukázalo sa, že si takto veľmi poctivo ukladá rôzne diela, bohužiaľ často bez akéhokoľvek kontextu, takže sa mohli sústrediť len na vizuál. Marek sa po čase priznal, že on pri návšteve gálerií najskôr podrobne číta tabule plné textu, až potom venuje unavený, zas rýchlo odvrátený pohľad samotnému obrazu. Keď sa potom už blížili naspäť ku Kávabaru, tak Marek sa Klementovi poďakoval za prechádzku, načo Klement vyceril zuby do úsmevu.</p>
<p>Klementa si teda opäť vzali ulice. Osamotený Marek sa pozrel cez okno dnu. Videl stoly plné ľudí, vrava tlmene presakovala cez sklo. Kamarát už nebol sám, bolo tam zopár ďalších čerstvo vyzretých chlapov, všetci vyzerali byť viac či menej vtiahnutý do debaty. Jeden z nich si Mareka všimol. Pozreli si do očí a na znamenie toho, že sa spoznali na seba kývli hlavami. Marek prešiel k vchodovým dverám Kávabaru otupene rozmýšľajúc, či ukončí toto intermezzo. Chytil kľučku a&hellip; zaváhal.</p>
<p>A potom tie dvere otvoril. Ťaživý pocit v bruchu a na hrudi pretrval aj keď sa posadil na voľné miesto pri kamarátoch. Spýtali sa ho, že kam zmizol, na čo im pravdivo odpovedal. Zo skrivených, čiastočne usmiatych pier sa za pokyvovania hláv ozývalo jemné uznanie. Jeden z nich ho podpichol, že či mu bolo lepšie s Klementom ako s nimi, načo Marek len previnilo sklopil oči. Rozmýšľal nad tým, že čo by sa stalo, keby povedal, že hej, či by sa kamaráti zarazili a či by im zmizol z tvárí úsmev, či by zrazu oni nemali čo povedať a namiesto toho by ponížene pozerali kamsi pod stôl a tvárili by sa, že riešia niečo iné, zrazu by čosi zdvíhali zo zeme, začali by si rozšnurovávať topánky a zas ich zväzovať naspäť alebo by si všimli, že sa kýve stôl a tak by sa ho snažili nejako dostať do stabilnej polohy, najskôr po samom, potom by pri náznakoch kooperácie pomedzi ticho vydávali hundravé zvuky typu &ldquo;No&hellip; podvihni&hellip; nejde to?&hellip; Uhm&hellip; Ešte tam to podlož&rdquo;, iní by zas vytiahli mobily a za občasného odfúknutia z nosu by úkosom pozreli, či sa už situácia neunormálnila, či sa náhodou neotvorila nejaká nevinná téma, na ktorú sa dokážu napojiť a tváriť sa, že sa nič nestalo. Takto by to asi nebolo. Potom mu napadlo, že to &ldquo;hej&rdquo; mohol povedať aj nejako sarkasticky, akoby žartovne a tým by si aj zachoval dôstojnosť a aj sa obratne vyhol konfliktu, bohužiaľ bolo už dávno neskoro, medzičasom sa debata ubrala iným smerom.</p>
<p>Už síce nebol na obrazovke nad barom, ale aj tak bol hlavný starý politik témou. Čo robí, prečo to robí, aké sú jeho úmysly. Či je to tu v piči, alebo ešte je nejaká nádej, možno ďalšie voľby a možno ešte nie tie ďalšie, ale možno tie po nich, keď vymrie stará generácia a konečne prevládne hlas rozumu. Medzitým v televízií boli reportáže z akýchsi vojen. Záber na dron, ako zhadzuje bombu na obrnené vozidlo, svetlá na oblohe, trosky budov a ľudia, ktorí z nich čosi vyťahujú. Marek to nedokázal vnímať ako niečo reálne, niečo čo sa deje v tomto svete, hoci sa to odohrávalo pomerne blízko, ani nie deň cesty autom ďaleko. Rozmýšľal, či by sa v ňom niečo zmenilo, keby to videl na vlastné oči, nielen cez obrazovky, alebo cez osobné príbehy iných ľudí. Usúdil, že asi hej, ale aj tak si to nevedel predstaviť a zahanbil sa.</p>
<p>O chvíľu počúval ako sa komu sa ako darí v práci, kto sa fláka a kto maká, kto kde bol, kto čo zažil a akým obnosom alkoholu a drog to bolo podporené. Cítil ako sa zmenšuje. Bol menší ako oni.</p>
<p>Potom začali spomínať na staré časy a Marek vedel, že už pre neho niet žiadnej záchrany. Čoskoro sa mu nohy odlepili od zeme. Pozoroval kamarátov zdola, videl ich hompáľajúce sa druhé brady skryté pod chumáčmi chlpov, videl trčať vlasy z ich nosných dierok, sem tam ho trafila vyprsknutá slina, zmiešaná s alkoholom. Bol rád, že na neho zabudli a že jeho nedokonalosti boli ukryté.</p>
<p>Vytiahol mobil. Potešilo ho, že vo svete stále platili fyzikálne zákony, pretože jeho mobil sa pomerovo zmenšil rovnako ako on a tak s ním mohol bez problémov pracovať. Potom napísal Klementovi nech mu pošle ten obraz chatiek na zasneženej ulici. Poznal totiž jednu takú aplikáciu, ktorá vedela vyhľadávať na základe obrázkového vstupu.</p>
]]></content:encoded>
    </item>
    <item>
      <title>Náhoda</title>
      <link>https://floirot.github.io/writing/nahoda/</link>
      <pubDate>Sun, 12 Jan 2025 00:00:00 +0000</pubDate>
      <guid>https://floirot.github.io/writing/nahoda/</guid>
      <description>Hľadel som do obrazoviek a podchvíľou ma premkýnala úzkosť. Mama písala, že ju sanitka zobrala do nemocnice. Kontroloval som teda správy na mobile častejšie ako zvyčajne a pomedzi to odpútaval myseľ prehľadávaním sociálnych sietí.
Prudko som sa nadýchol a nasledovalo dlhé, naťahujúce sa vypúšťanie vzduchu.
Vypnuté upozornenia na mobile ma v tejto chvíli pred ničím nezachraňovali a tak som si ich zapol. Pomyslel som si, že aspoň nebudem musieť neustále chorobne odomkýnať mobil a pracne prehľadávať všetky kanály.</description>
      <content:encoded><![CDATA[<p>Hľadel som do obrazoviek a podchvíľou ma premkýnala úzkosť. Mama písala, že ju sanitka zobrala do nemocnice. Kontroloval som teda správy na mobile častejšie ako zvyčajne a pomedzi to odpútaval myseľ prehľadávaním sociálnych sietí.</p>
<p>Prudko som sa nadýchol a nasledovalo dlhé, naťahujúce sa vypúšťanie vzduchu.</p>
<p>Vypnuté upozornenia na mobile ma v tejto chvíli pred ničím nezachraňovali a tak som si ich zapol. Pomyslel som si, že aspoň nebudem musieť neustále chorobne odomkýnať mobil a pracne prehľadávať všetky kanály.</p>
<p>Podišiel som k oknu a zahľadel som sa do diaľky ponad niekoľko kolísajúcich sa ihličnatých stromov, ponad rozstrúsené zhluky lentilkových bytovky, ponad kopce zarastené vilami a lesmi.</p>
<hr>
<p>Dole, rovno pri vchode do paneláku, bol obchod a okolo neho ruch, taký bežný poobedný. Naobliekaný v mikine s kapucňou aj v bunde bez kapucne, som sa prihovoril miestemu. Vravím mu, že nazdar a dostávam ťahavé „Ahój“ ako odpoveď. Svietilo na nás chladné slnko, studený vietor vysušoval naše tváre a dlane. Na okamih sme sa zastavili, až kým som si nevšimol, že mal vodnatý pohľad a teda bol opitý. Pochytila ma akási čudná odvaha a chuť sa otvoriť. Povedal som:</p>
<p>„Raná dospelosť je zaujímavá v tom, že zatiaľ toho človek zas tak veľa nezažil. Myslím tým rôzne doby. V detstve si žijeme tak zo dňa na deň, skúmame tento svet ako niečo úplne nové a potom dospievame a vytvárame si prvé názory a máme pocit, že toto je tá pravda a potom spoznáme iné názory a zistíme, že často tá pravda nie je len jedna. A možno už aj v tomto chaose sme ako tak zorientovaný, ale potom zrazu zistíme, že svet sa mení, že tie naše vedomosti a skúsenosti už sú možno aj zastaralé a to je asi ďalší milník. Ďalšia tvrdá pravda, ktorú potrebujeme spracovať. Prešiel si si niečím takým?“</p>
<p>On povedal, že áno a začal mi rozprávať o tom, ako skončil strednú s výučným listom a išiel robiť skladníka a potom šoféra a tak som mu teda pritakával a snažil som sa dostať do vnútra obchodu, nech sa naša debata prirodzene skončí. Síce sme sa pravidelne zdravili, ale rozprávali sme sa dovtedy len dva-tri krát a vždy to boli rozhovory počas ktorých som bol od začiatku do konca na odchode. Vo vnútri ma potom čakali len zdvorilosti a kúpa cigariet. Boli drahé, ich kúpa ma zamrzela a neskôr ma mrzela ešte viac, lebo som si ich ani nezapálil, pretože mi nechutili.</p>
<hr>
<p>O pár hodín prišla dobrá správa. Mama je v poriadku, chvíľu si ju tam nechajú, lebo musí dostať cez infúziu nejaké lieky, ale potom pôjde normálne domov. Premkol ma silný pocit viny, že tam nie som a nevozím ju hore-dole po ambulanciách a nemocniciach, inak povedané „po doktoroch“. Sťahovalo sa mi z toho hrdlo. Pomyslel som si, že by som predsa mal cítiť úľavu a radosť a veď veľa ľudí žije ďaleko od rodičov, tak prečo by som mal bývať blízko mamy a starať sa o ňu. Udiala sa aj sebaľútosť – prečo práve ja som tak náchylný na pocit viny? Odpovede som poznal, ale toto bolo len také zúfajúce si zvolanie. Blížil sa večer a s ním aj futbalový tréning.</p>
<p>Nebavilo ma už sedieť vo vybielenom priestore prenajatého bytu a otupovať sa tým takzvaným „ľahkým“, či „rýchlym“ obsahom na internete, lenže zároveň som sa od toho nevedel odpútať. Tá chvíľková radosť mi dovoľovala zabudnúť na utrpenie. Bolo mi z toho čoraz horšie, ale o to viac som potreboval tie kratučké momenty zabudnutia.
Začal som písať správu trénerovi:</p>
<p>„Ahoj Peťo, dnes budem musieť ostať v práci dlhšie, takže sa tréningu nezúčastním.“</p>
<p>Neodoslal som ju.</p>
<p>Pomyslel som si, že z ťažkostí ma dostane len disciplína. Vo chvíľach slabosti sa musím chytiť nejakej konštanty. Futbal bol niečím takým, hoci aj ten som spochybňoval. Čo ak to je len výplň času, takzvaná z núdze cnosť? Čo ak mám naviac?</p>
<hr>
<p>V natriasajúcom autobuse ma zamestnávali presne tieto hlodavé otázky. Vzduchom sa niesol jemný zápach moču, krčil sa mi z toho nos. Nadohľad sedel muž, ktorý ani nevyzeral priveľmi zanedbane, ale bol dosť starý, biele mastné vlasy mu vytŕčali spod baretky a tak som ho v duchu označil za hlavného podozrivého. Premkla ma jemná ľútosť. Len jemná, pretože sa dala odohnať prudkým trhnutím hlavy a dohovorením si, že sa nemôžem nechať všetkým rozcítiť, že sa potrebujem zamerať na svoje problémy.</p>
<p>Jeden z mojich problémov, hoci uznávam, že nie veľmi zásadným, bolo to, že som mal plný nos. Vreckovky nosím len málokedy a to že ich mám sa udeje viac-menej iba náhodne, predsa len som však skúsil prehľadať tašku a vrecká, čo sa ukázalo byť zbytočné. Naľavo odomňa sedela pomerne tučná staršia žena s tvárou zahalenou rúškom. Po krátkom zaváhaní som sa jej prihovoril:</p>
<p>„Prosím vás, nemáte náhodou vreckovky?“</p>
<p>A pani odpovedala: „Áno mám a kľudne si nechajte celý balík, mám ešte jedny.“</p>
<p>„Ďakujem pekne, stačí mi len jedna.“</p>
<p>„Nechajte si celý balík, je to v poriadku.“</p>
<p>„&hellip;dobre, tak ďakujem pekne.“</p>
<p>Vrásky okolo očí prezrádzali jej utajený úsmev.</p>
<p>Popri smrkaní mi napadlo, že aké je super rozprávať sa s ľuďmi, možno ich popýtať o drobnú láskavosť a oni sú často, tak ako táto pani, veľmi milí, akoby čakali len na to aby mohli pomôcť druhému. Aj ja som jeden z takýchto ľudí. Trošku podozrievavý, či náhodou tá láskavosť nemá byť príliš veľká, ale keď zistím, že nie, tak s úľavou ochotne, priam zúfalo ochotne pomôžem.</p>
<p>Tak teda mám naviac? Je futbal len prázdna výplň? Je rozoberanie nejakého popýtania si vreckovky len prázdna výplň? Nedávno sa ma kamarát spýtal, že či by som chcel vyhrať Nobelovu cenu za literatúru. Teoreticky by som to mal chcieť, veď by to znamenalo to, že som písal a že sa mi podarilo vytvoriť niečo veľmi hodnotné, niečo čo priam hýbe svetom a ten svet to uznal, väčšina ľudí na tom svete to uznala a teda povedzme, že ma strašne veľa ľudí uznáva a to kvôli niečomu, čo je podľa mňa hlboké. Niečo také však nechcem. Nesnívam o tom, táto predstava ma nevzrušuje. Teda asi je jedno či mám naviac, keď ani naviac mať nechcem.</p>
<p>Pri vystupovaní z autobusu mi svietili oči. Nebol to odraz reflektorov okoloidúcich áut a svetiel pouličných lámp, bola to chuť zahrať si futbal, byť dobrý v kopaní do lopty, v prechytračovaní protihráčov, v hádzaní sa po zemi a chytaní striel. Prízemné strely pre prízemného človeka-brankára a ten ich lačne chytá.</p>
<hr>
<p>Pozdravili sme sa. Boli pre mňa len kulisou, niečo rozprávali, rozoberali zápas, rozoberal som ho aj ja, ale aj tak to bola len nepodstatná predohra, rýchlo sme sa prezliekli, rozcvičili sa a potom začala hra. Médiom bola lopta. Útočník vystrelil a ja som chytil alebo nechytil. Ak sa lopta ocitla v bráne, tak mnou zatriasol prudký hnev, niekedy zo zúfalstva, že sa s tým nič nedalo robiť, inokedy z pocitu zlyhania, pretože sa s tým niečo robiť dalo. Tak či tak som animálne zanadával, to že by som nadávať nemal nehralo rolu. Strely, nájazdy, centre. Dookola to isté a vždy inak.</p>
<p>Po polhodine v tranze prišiel pád na zem a obnovenie zranenia rebier.</p>
<hr>
<p>Hľadel som von z okna autobusu. Tma sa tiesnila v úzkych medzerách medzi ostrým svetlom z bielych lámp. Prázdne nočné chodníky narúšali presklené autobusové zastávky, v rámci nich sa ponevieralo pár smutných tmavých postáv. Niektoré sa došuchtali do autobusu, niektoré čakali na nejaký iný. Smútok, ktorý som pociťoval po zranení, sa postupne vytrácal. Ostalo len pobavenie z nezmyselnosti života. Išiel som naspäť domov, najbližšie týždne budem mať od športovania pokoj, žiadne tréningy ani zápasy, takže konštanta sa vytratila.</p>
<p>Bolo pol desiatej v noci. Uvedomil som si, že supermarket bude ešte otvorený a že si budem môcť kúpiť nejakú maškrtu. Myslel som aj na mamu a nato, že je super, že nezomrela.</p>
]]></content:encoded>
    </item>
    <item>
      <title>Sadako</title>
      <link>https://floirot.github.io/writing/sadako/</link>
      <pubDate>Tue, 05 Dec 2023 00:00:00 +0000</pubDate>
      <guid>https://floirot.github.io/writing/sadako/</guid>
      <description>Stál som pri okne v kuchyni tam, kde som stával kedysi. Pohľad von ukazoval nízky drevený plot. Jeho tmavú farbu pretínali zhnité rany. Bolo ho treba často opravovať, ale zrejme sa k tomu nikto nemal.
Za mojím chrbtom sedel brat. Počul som ako si upíja z čaju. Nechcel sa popáliť a tak opatrne sŕkal, pričom za každým nasledovalo jemné buchnutie hrnčeka o stôl. Kedysi ma strašieval, že keď začne z radiátora tiecť voda, tak sa udeje nešťastie, ale tých nešťastí sa stihlo udiať veľa aj bez varovania.</description>
      <content:encoded><![CDATA[<p>Stál som pri okne v kuchyni tam, kde som stával kedysi. Pohľad von ukazoval nízky drevený plot. Jeho tmavú farbu pretínali zhnité rany. Bolo ho treba často opravovať, ale zrejme sa k tomu nikto nemal.</p>
<p>Za mojím chrbtom sedel brat. Počul som ako si upíja z čaju. Nechcel sa popáliť a tak opatrne sŕkal, pričom za každým nasledovalo jemné buchnutie hrnčeka o stôl. Kedysi ma strašieval, že keď začne z radiátora tiecť voda, tak sa udeje nešťastie, ale tých nešťastí sa stihlo udiať veľa aj bez varovania. Ja som odtiaľto odišiel, ale brat ostal. O dom sa bolo treba starať, veď k nemu prislúchala záhrada, humno aj pole. Priveľa majetku pôsobí ako závažie zadržiavajúce človeka na mieste. Ja som utiekol, ale brat ostal pripútaný.</p>
<p>A možno to bolo naopak.</p>
<p>Brat sa mi prihovoril:</p>
<p>„Ako bolo na prechádzke?“</p>
<p>„Tak ako vždy.“</p>
<p>„Všetko po starom však?“</p>
<p>„Všetko sa mi zdalo rovnaké, až na pár vecí.“</p>
<p>Nedovysvetlil som, že práve tých pár detailov na mňa pôsobilo ako ovalenie hrboľatou palicou po hlave. Tam, kde bolo pole, stála menšia fabrika. Kulisy kostolnej veže už netvorila len hora, ale aj pár domov čo sa po novom skrývali na jej úpätí. Sem tam nejaký nový plot, nová fasáda domu. Inak všetko rovnaké. Čas tu zastal, ale detaily kričali ako dlho tomu tak bolo.</p>
<p>Ozval sa sykot.</p>
<p>Hľadal som za oknom zdroj tohto zvuku. Žiaden pohyb, iba oblakmi vybielená obloha, pod ňou chladné domy a prázdna cesta. Pod rukami som cítil výbežky starého radiátora. Kedysi boli biele, teraz už trochu zožltnuté, miestami bola farba úplne strhnutá a odhaľovala tmavé plechové telo. To syčanie vychádzalo z neho. Zapozeral som sa na koliesko, ktorým sa otváral a zatváral prívod vody do jeho záhybov. Do hlavy mi opäť vstúpili spomienky na strach z detstva, na zaťaté pohľady plné bázne, nekonečné očakávanie neodvratného, na tečúcu vodu a koniec sveta. Premkol ma strach. Snáď nie…</p>
<p>Na koliesku sa sformovala kvapka. Postupne sa odliepala z chladného kovu až nakoniec spadla na zem.</p>
<p>Pokúsil som sa presunúť zrak niekam inam, pretnúť fatamorgánu prameniacu kdesi v minulosti. Nestihol som. Zjavovali sa ďalšie a ďalšie kvapky, až sa z nich stal jemný, nebadaný prúd vody, obopínajúci kov.</p>
<p>Pomaly som sa otočil k bratovi. Predstieral som sústredenie na zaujatie miesta za stolom oproti nemu. Hlavne nič nedať najavo a nebudeme o tom rozprávať.
Spýtal som sa ho, že ako sa má jeho žena a brat sa na mňa vážne zahľadel:</p>
<p>„Nemá sa veľmi dobre. Rád by som povedal, že sa má dobre, ale to by bolo klamstvo.“</p>
<p>Vedel som, že presun dedinu nebol pre ňu radostnou zmenou a nechcelo sa mi to rozoberať, ale predsa mi to napadlo ako prvé, čo by som sa ho spýtal. Prišla otázka na moju ženu.</p>
<p>„Ona v pohode…“, odvetil som stroho. Ani toto sa mi nechcelo príliš rozmazávať, pretože sa mala dobre. Napadlo mi ešte povyzvedať sa ho na prácu a brat sa dal rozprávať:</p>
<p>„V robote dobre… Mám to blízko, vo vedľajšej dedine. Niekedy mi to aj tak príde ďaleko. Predsa len každý deň tam a nazad. No ale dobre, že chodím domov tak skoro, ešte za svetla, ešte sa dá dačo porobiť vonku. Ty to máš lepšie, však? Tak ako sa ti zachce si robíš…“</p>
<p>Odpovedal som tak ako sa patrí. Že netreba zabúdať na ten a ten nepríjemný aspekt mojej roboty a taktiež že niektorý zo zdanlivo negatívnych aspektov jeho roboty nie je až taký negatívny, ba z určitého uhla pohľadu by sa mohol javiť aj ako pomerne pozitívny. Stieranie rozdielov a chlácholenie aby sme si príliš nezávideli, aby sme spolu mohli vychádzať a viesť rozhovor.</p>
<p>Brat sa poškrabkal na ušnom lalôčiku. Vyzeralo to tak, že nám došli témy, ale to momentálne nebolo prípustné a tak som začal rozprávať o čosi úprimnejšie ako zvyčajne. Presne o tom, o čom sa malo rozprávať už dávno.</p>
<p>„Vždy som si v sebe niesol vinu za to, že som to tu všetko nechal na teba, že som nedokázal čeliť zodpovednosti. Novej, nečakanej zodpovednosti. No a stále si tú vinu nesiem. Nevraciam sa sem rád, nerád odtiaľto odchádzam a úľava príde až po čase.“</p>
<p>Brat razom vyzeral byť čulejší. Priamo sa na mňa zahľadel: „Tak načo sem chodíš?“</p>
<p>„No asi práve kvôli tej vine. Že by som tu mal chodiť, že ma tu je treba a pritom viem, že je neskoro, že nemám nato sa vrátiť nastálo a dať to tu všetko do poriadku. Aké smiešne! Že všetko dať do poriadku… Alebo ešte jedna vec mi napadla. Že je to tu celé taký môj referenčný bod. Idem niekam preč, žijem a potom sa vrátim tu a až tu vidím kto som, kam som sa pohol od svojho základu. Je to ako postaviť sa do stredu miestnosti, okolo sudcovia, všetci sedia na vysokých stolcoch a pozerajú. A majú tvoju tvár a tváre ostatných – rodiny, susedov, štamgastov. Alebo ešte lepšie: nemajú tváre. Len sedia a súdia.“</p>
<p>„Myslíš, že niekoho zaujímaš?“, spýtal sa brat dosť hrubo a sám si aj nemenej hrubšie odpovedal: „Nie. Odišiel si a tak sa z teba stala len zmienka v rozhovoroch. Keď už naozaj niet o čom rozprávať, tak sa rozprávame o tebe a o chvíľu je po téme, lebo niet čo rozoberať.“</p>
<p>Napočudovanie sa mi uľavilo. Aj som si v istých chvíľach myslel, že to je nejako takto, ale bolo fajn vedieť, že to tak naozaj je. Nedalo mi nepustiť sa v úvahách ďalej.</p>
<p>„Vieš mám ešte jeden pohľad na túto vec. Niekedy si myslím, že si to mal oveľa lepšie ty a vinu cítim zbytočne. Nemal si síce na výber - keď som neostal ja, musel si ostať ty. Možno si ale bol donútený k tej najlepšej možnosti, k pokračovaniu, k budovaniu na základoch toho, čo bolo a pochybnostiam sa ti odolávalo oveľa ľahšie, pretože si im odolávať musel. Cítim vinu, ale prečo? Mám voľnosť, ale prišiel s ňou aj začiatok od nuly, z ktorého sa stali ďalšie začiatky od nuly a nakoniec je len tá nula a zopár spomienok. Možno sa sem vraciam, lebo tu sa pokračuje a život pretrváva aj za hranice prchavých večerov a nocí. Možno ti dokonca závidím a rád by&hellip;“</p>
<p>Zastavil som rozprávanie, pretože som si naplno uvedomil niečo, čo som podvedome vnímal posledných pár chvíľ. Áno, vnímal som to, ale chcel som ešte chvíľu zotrvať v bežnom svete v rozmedzí fyzikálnych zákonov, kde sa zvuk, ktorý sa stupňoval odkiaľsi z útrob domu, jednoducho nemôže vyskytnúť. Znelo to ako zúfalstvo, zatiaľ tlmené niekoľkými chodbami a dverami, ale predsa neodbytne doliehajúce a stupňujúce sa, áno, ten hluk stále narastal, hukot trúby, apokalyptickej poľnice, vysávajúci všetku nádej na únik, všetku nádej na to, že zanikne, alebo že ostane aspoň taký rovnaký, že sa nebude približovať a narastať. Tak preto som sa snažil rozprávať ďalej, preto som povedal tie dve-tri vety navyše. Vedel som, že je koniec. Neviem ako som vyzeral ja, ale brat vyzeral inak. Preč bola jeho napätá tvár, pripravená čosi odvrknúť, preč boli prsty, nervózne sa hrajúce s ušným lalôčikom, ktorý na hrátky odpovedal krátkym dodatočným zahompáľaním sa. Objavil sa výraz nemej hrôzy. Veľké modré oči boli o čosi väčšie a priesvitnejšie ako zvyčajne. Zaťaté úzke pery postupne uvoľňovali stisk a chystali sa rozďaviť v momente, keď bude jasné, že sa to naozaj deje.</p>
<p>Hluk sa približoval.</p>
<p>Vnímanie času sa spomalilo, roztiahlo posledné sekundy, nech každá z nich niečo znamená. Teraz už sa dal rozoznať šialený rev, zakvačujúci sa cez ušné diery do mozgu, blokujúci všetky ostatné frekvencie. Nedovoľoval odpútanie a vnímanie niečoho iného ako tohoto konca, ktorý sa rysoval už v detstve, v rozprávaní, vo filmoch a knihách a potom v snoch, kedy vyzeral čoraz reálnejšie, vykrádal sa z predstavivosti von do tmavých kútov ulíc a izieb, tam, kde nedoliehal ľudský smiech a ani hlasy. Rodičia umreli a rozľahla sa tma.</p>
<p>Slnko sa ukrylo za horu a v tme za rozmazávajúcim sklom dverí von z kuchyne sa zhmotňuje biely plášť. Už sa neukryjem pod lampu mesta. Je neskoro. Kľučka sa pohla a dvere sa otvárajú.</p>
]]></content:encoded>
    </item>
  </channel>
</rss>
