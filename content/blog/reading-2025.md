---
title: '2025 v knihách'
date: '2025-12-25'
tags: ['reading']
---
- Balla/Gibová... - Mastný muž
- Camus, Albert - Pád
- Chmelár, Eduard - Rekonštrukcia slovenských dejín
- Cobley, Paul - Introducing Semiotics: A Graphic Guide
- Dostoevsky, Fyodor - Zločin a trest
- Downie, Andrew - Doctor Socrates: Footballer, Philosopher, Legend
- Fromm, Erich - Umění milovat
- Greene, Robert - The 48 Laws of Power
- Hesse, María - Bowie: Ilustrovaný životopis
- Kafka, Franz - Zámek
- Kundera, Milan - O hudbě a románu
- Newport, Cal - Deep Work
- Nietzsche, Friedrich - Tak vravel Zarathustra
- Pink, Richard - Špinavé prádlo
- Shannon, Jennifer - Don't Feed the Monkey Mind: How to Stop the Cycle of Anxiety, Fear, and Worry
- Taleb, Nassim Nicholas - Fooled by Randomness: The Hidden Role of Chance in Life and in the Markets
- von Mises, Ludwig - Liberalismus
- Vybíral, Zbyněk - Literární psychologie

Ako sa rok končí, tak si čoraz viac uvedomujem to, ako rád čítam knihy. Možno to je zimou a tým, že som už asi 2-3 týždne kvôli hmle nevidel slnko. Možno to je reflektívnym obdobím Vianoc a prelomu rokov. Veď dá sa vypozorovať, že prvé a posledné mesiace roka sú u mňa čitateľsky najsilnejšie. Nech je to ako chce, rád si to tu takto nejako ucelene opäť po ročnej prestávke zhodnotím.

Keď sa vraciam k poslednému zápisu z roku 2023, tak cítim z toho napriek úctyhodnému čitateľského výkonu hnev, či frustráciu a z toho vyplývajúcu chuť súdiť, moralizovať spoza akejsi pomyselnej skrytej internetovej kazateľnice. Keďže som predsa len stále aj po dvoch rokoch tá istá osoba, nedalo mi ináč, ako to takto kriticky zhodnotiť.

Rok 2024 bol slabučký. Síce sa mi podarilo prečítať veľmi zaujímavé knihy (Bez Tebe od Pavla Růžeka, The Secret History od Donny Tartt alebo How the World Really Works od Vaclava Smila), ale nebola v tom čítaní žiadna pravidelnosť.

Keď sa teda konečne pozriem na ten rok, ktorý práve končí, tak vidím viacero ťažkých kníh, viacero kníh v angličtine, ale aj niektoré jednoduchšie kúsky, ktoré by niekto možno ani za plnohodnotné knihy nepovažoval. A treba určite špeciálne spomenúť aj opätovné prečítanie knihy Zločin a Trest, ktoré rozhodne stálo zato.

Čo sa týka tých ťažších kníh (napr. Tak vravel Zarathustra, alebo Liberalismus), tak som hrdý už len nato, že som ich dokázal prečítať a z veľkej časti aj pochopiť. Chýba mi však z nich výstup. Jednak sú tie knihy toho hodné a taktiež je náročné o nich diskutovať, hoci aj nastalo aspoň zdanlivo ich pochopenie, pretože jedna vec je čosi prijať a druhá vec je pokúsiť sa to následne aj reprodukovať. S týmto by pomohlo napísanie uceleného článku k nim, alebo recenzia, alebo aspoň poriadne samostatné poznámky. Ale keď už sú spravené poznámky, tak prečo nespraviť článok?

V minulosti som si povedal, že sa nebudem báť opakovaného čítania. A aj sa pár takýchto experimentov udialo. Hodnotím ich pozitívne. Treba však dodať, že čas je obmedzený. Sotva dokážem prečítať za rok 15-20 kníh. Preto opakované čítanie chcem praktizovať skôr ako takú nadstavbu v tomu bežnému čítaniu. Ako takú odmenu. Mimo takéhoto čítania "za odmenu" je potrebné byť veľmi vyberavý a nebáť sa odložiť knihu, ak je nekvalitná.

Stále vidím veľký priestor na zlepšenie v pravidelnosti čítania. Bohužiaľ podlieham fenoménu skrolenia (najmä v rámci X, Youtube a Redcafe). Občas sa mi darí sa tomu vyhýbať a vtedy zrazu čítam veľmi veľa. Väčšinou však nie a tak na to dôležité ostáva len polhodinka po ceste do práce a späť a možno ešte polhodinka pred spaním. Pred dvomi rokmi by som možno pri písaní tohto odseku cítil hnev, teraz cítim jemný smútok. Nuž, hnev by ma krátkodobo určite nakopol viac, ale rýchlo by som zas zhorel. Smútok je udržateľnejší motivátor.

Keď to teda zhrniem, tak ďalší rok by som sa chcel zamerať na:
- pravidelnosť - čítanie má výborný vplyv na každodenné rozpoloženie
- kvalitu čítania - napísať aspoň 5 recenzií, interne si manažovať poznámky v Obsidiane
- kvantitu - prečítať aspoň 20 kníh

Naj beletria roku 2025: Dostoevsky, Fyodor - Zločin a trest

Naj naučná kniha roku 2025: Fromm, Erich - Umění milovat
