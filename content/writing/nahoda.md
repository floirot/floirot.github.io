---
title: "Náhoda"
date: "2025-01-12"
tags: [short-story]
---

Hľadel som do obrazoviek a podchvíľou ma premkýnala úzkosť. Mama písala, že ju sanitka zobrala do nemocnice. Kontroloval som teda správy na mobile častejšie ako zvyčajne a pomedzi to odpútaval myseľ prehľadávaním sociálnych sietí.

Prudko som sa nadýchol a nasledovalo dlhé, naťahujúce sa vypúšťanie vzduchu.

Vypnuté upozornenia na mobile ma v tejto chvíli pred ničím nezachraňovali a tak som si ich zapol. Pomyslel som si, že aspoň nebudem musieť neustále chorobne odomkýnať mobil a pracne prehľadávať všetky kanály.

Podišiel som k oknu a zahľadel som sa do diaľky ponad niekoľko kolísajúcich sa ihličnatých stromov, ponad rozstrúsené zhluky lentilkových bytovky, ponad kopce zarastené vilami a lesmi.

---

Dole, rovno pri vchode do paneláku, bol obchod a okolo neho ruch, taký bežný poobedný. Naobliekaný v mikine s kapucňou aj v bunde bez kapucne, som sa prihovoril miestemu. Vravím mu, že nazdar a dostávam ťahavé „Ahój“ ako odpoveď. Svietilo na nás chladné slnko, studený vietor vysušoval naše tváre a dlane. Na okamih sme sa zastavili, až kým som si nevšimol, že mal vodnatý pohľad a teda bol opitý. Pochytila ma akási čudná odvaha a chuť sa otvoriť. Povedal som:

„Raná dospelosť je zaujímavá v tom, že zatiaľ toho človek zas tak veľa nezažil. Myslím tým rôzne doby. V detstve si žijeme tak zo dňa na deň, skúmame tento svet ako niečo úplne nové a potom dospievame a vytvárame si prvé názory a máme pocit, že toto je tá pravda a potom spoznáme iné názory a zistíme, že často tá pravda nie je len jedna. A možno už aj v tomto chaose sme ako tak zorientovaný, ale potom zrazu zistíme, že svet sa mení, že tie naše vedomosti a skúsenosti už sú možno aj zastaralé a to je asi ďalší milník. Ďalšia tvrdá pravda, ktorú potrebujeme spracovať. Prešiel si si niečím takým?“

On povedal, že áno a začal mi rozprávať o tom, ako skončil strednú s výučným listom a išiel robiť skladníka a potom šoféra a tak som mu teda pritakával a snažil som sa dostať do vnútra obchodu, nech sa naša debata prirodzene skončí. Síce sme sa pravidelne zdravili, ale rozprávali sme sa dovtedy len dva-tri krát a vždy to boli rozhovory počas ktorých som bol od začiatku do konca na odchode. Vo vnútri ma potom čakali len zdvorilosti a kúpa cigariet. Boli drahé, ich kúpa ma zamrzela a neskôr ma mrzela ešte viac, lebo som si ich ani nezapálil, pretože mi nechutili.

---

O pár hodín prišla dobrá správa. Mama je v poriadku, chvíľu si ju tam nechajú, lebo musí dostať cez infúziu nejaké lieky, ale potom pôjde normálne domov. Premkol ma silný pocit viny, že tam nie som a nevozím ju hore-dole po ambulanciách a nemocniciach, inak povedané „po doktoroch“. Sťahovalo sa mi z toho hrdlo. Pomyslel som si, že by som predsa mal cítiť úľavu a radosť a veď veľa ľudí žije ďaleko od rodičov, tak prečo by som mal bývať blízko mamy a starať sa o ňu. Udiala sa aj sebaľútosť – prečo práve ja som tak náchylný na pocit viny? Odpovede som poznal, ale toto bolo len také zúfajúce si zvolanie. Blížil sa večer a s ním aj futbalový tréning.

Nebavilo ma už sedieť vo vybielenom priestore prenajatého bytu a otupovať sa tým takzvaným „ľahkým“, či „rýchlym“ obsahom na internete, lenže zároveň som sa od toho nevedel odpútať. Tá chvíľková radosť mi dovoľovala zabudnúť na utrpenie. Bolo mi z toho čoraz horšie, ale o to viac som potreboval tie kratučké momenty zabudnutia.
Začal som písať správu trénerovi:

„Ahoj Peťo, dnes budem musieť ostať v práci dlhšie, takže sa tréningu nezúčastním.“

Neodoslal som ju.

Pomyslel som si, že z ťažkostí ma dostane len disciplína. Vo chvíľach slabosti sa musím chytiť nejakej konštanty. Futbal bol niečím takým, hoci aj ten som spochybňoval. Čo ak to je len výplň času, takzvaná z núdze cnosť? Čo ak mám naviac?

---

V natriasajúcom autobuse ma zamestnávali presne tieto hlodavé otázky. Vzduchom sa niesol jemný zápach moču, krčil sa mi z toho nos. Nadohľad sedel muž, ktorý ani nevyzeral priveľmi zanedbane, ale bol dosť starý, biele mastné vlasy mu vytŕčali spod baretky a tak som ho v duchu označil za hlavného podozrivého. Premkla ma jemná ľútosť. Len jemná, pretože sa dala odohnať prudkým trhnutím hlavy a dohovorením si, že sa nemôžem nechať všetkým rozcítiť, že sa potrebujem zamerať na svoje problémy.

Jeden z mojich problémov, hoci uznávam, že nie veľmi zásadným, bolo to, že som mal plný nos. Vreckovky nosím len málokedy a to že ich mám sa udeje viac-menej iba náhodne, predsa len som však skúsil prehľadať tašku a vrecká, čo sa ukázalo byť zbytočné. Naľavo odomňa sedela pomerne tučná staršia žena s tvárou zahalenou rúškom. Po krátkom zaváhaní som sa jej prihovoril:

„Prosím vás, nemáte náhodou vreckovky?“

A pani odpovedala: „Áno mám a kľudne si nechajte celý balík, mám ešte jedny.“

„Ďakujem pekne, stačí mi len jedna.“

„Nechajte si celý balík, je to v poriadku.“

„...dobre, tak ďakujem pekne.“

Vrásky okolo očí prezrádzali jej utajený úsmev.

Popri smrkaní mi napadlo, že aké je super rozprávať sa s ľuďmi, možno ich popýtať o drobnú láskavosť a oni sú často, tak ako táto pani, veľmi milí, akoby čakali len na to aby mohli pomôcť druhému. Aj ja som jeden z takýchto ľudí. Trošku podozrievavý, či náhodou tá láskavosť nemá byť príliš veľká, ale keď zistím, že nie, tak s úľavou ochotne, priam zúfalo ochotne pomôžem.

Tak teda mám naviac? Je futbal len prázdna výplň? Je rozoberanie nejakého popýtania si vreckovky len prázdna výplň? Nedávno sa ma kamarát spýtal, že či by som chcel vyhrať Nobelovu cenu za literatúru. Teoreticky by som to mal chcieť, veď by to znamenalo to, že som písal a že sa mi podarilo vytvoriť niečo veľmi hodnotné, niečo čo priam hýbe svetom a ten svet to uznal, väčšina ľudí na tom svete to uznala a teda povedzme, že ma strašne veľa ľudí uznáva a to kvôli niečomu, čo je podľa mňa hlboké. Niečo také však nechcem. Nesnívam o tom, táto predstava ma nevzrušuje. Teda asi je jedno či mám naviac, keď ani naviac mať nechcem.

Pri vystupovaní z autobusu mi svietili oči. Nebol to odraz reflektorov okoloidúcich áut a svetiel pouličných lámp, bola to chuť zahrať si futbal, byť dobrý v kopaní do lopty, v prechytračovaní protihráčov, v hádzaní sa po zemi a chytaní striel. Prízemné strely pre prízemného človeka-brankára a ten ich lačne chytá.

---

Pozdravili sme sa. Boli pre mňa len kulisou, niečo rozprávali, rozoberali zápas, rozoberal som ho aj ja, ale aj tak to bola len nepodstatná predohra, rýchlo sme sa prezliekli, rozcvičili sa a potom začala hra. Médiom bola lopta. Útočník vystrelil a ja som chytil alebo nechytil. Ak sa lopta ocitla v bráne, tak mnou zatriasol prudký hnev, niekedy zo zúfalstva, že sa s tým nič nedalo robiť, inokedy z pocitu zlyhania, pretože sa s tým niečo robiť dalo. Tak či tak som animálne zanadával, to že by som nadávať nemal nehralo rolu. Strely, nájazdy, centre. Dookola to isté a vždy inak.

Po polhodine v tranze prišiel pád na zem a obnovenie zranenia rebier.

---

Hľadel som von z okna autobusu. Tma sa tiesnila v úzkych medzerách medzi ostrým svetlom z bielych lámp. Prázdne nočné chodníky narúšali presklené autobusové zastávky, v rámci nich sa ponevieralo pár smutných tmavých postáv. Niektoré sa došuchtali do autobusu, niektoré čakali na nejaký iný. Smútok, ktorý som pociťoval po zranení, sa postupne vytrácal. Ostalo len pobavenie z nezmyselnosti života. Išiel som naspäť domov, najbližšie týždne budem mať od športovania pokoj, žiadne tréningy ani zápasy, takže konštanta sa vytratila.

Bolo pol desiatej v noci. Uvedomil som si, že supermarket bude ešte otvorený a že si budem môcť kúpiť nejakú maškrtu. Myslel som aj na mamu a nato, že je super, že nezomrela.
